# Mos-01
[[1. Mosebog]] | [[Mos-02|Mosebog 02 ->]]
***

###### v1
I begyndelsen skabte Gud himmelen og jorden.

###### v2
Og jorden var øde og tom, og der var mørke over Verdensdybet.
Men Guds Ånd svævede over vandene.

###### v3
Og Gud sagde: "Der blive lys!" Og der blev lys.

###### v4
Og Gud så, at lyset var godt, og Gud satte skel mellem lyset og mørket,

###### v5
og Gud kaldte lyset Dag, og mørket kaldte han Nat. Og det blev aften, og det blev morgen, første dag.

###### v6
Derpå sagde Gud: "Der blive en hvælving midt i vandene til at skille vandene ad!"

###### v7
Og således skete det: Gud gjorde hvælvingen og skilte vandet under hvælvingen fra vandet over hvælvingen;

###### v8
og Gud kaldte hvælvingen Himmel. Og det blev aften, og det blev morgen, anden dag.

###### v9
Derpå sagde Gud: "Vandet under himmelen samle sig på eet sted, så det faste land kommer til syne!" Og således skete det;

###### v10
og Gud kaldte det faste land Jord, og stedet hvor vandet samlede sig, kaldte han Hav. Og Gud så, at det var godt.

###### v11
Derpå sagde Gud: "Jorden lade fremspringe grønne urter, der bærer frø, og frugttræer, der bærer frugt med kerne, på jorden!" Og således skete det:

###### v12
Jorden frembragte grønne urter, det bar frø, efter deres arter, og træer, der bar frugt med kærne, efter deres arter. Og Gud så at det var godt.

###### v13
Og det blev aften, og det blev morgen, tredje dag.

###### v14
Derpå sagde Gud: "Der komme lys på himmelhvælvingen til at skille dag fra nat, og de skal være til tegn og til fastsættelse af højtider, dage og år

###### v15
og tjene som lys på himmelhvælvingen til at lyse på jorden!" Og således skete det:

###### v16
Gud gjorde de to store lys, det største til at herske om dagen, det mindste til at herske om natten, og stjernerne;

###### v17
og Gud satte dem på himmelhvælvingen til at lyse på jorden

###### v18
og til at herske over dagen og natten og til at skille lyset fra mørket. Og gud så, at det vat godt.

###### v19
Og det blev aften, og det blev morgen, fjerde dag.

###### v20
Derpå  sagde Gud: "Vandet vrimle med en vrimmel af levende væsener, og fugle flyve over jorden oppe under himmelhvælvingen!" Og således skete det:

###### v21
Gud skabte de store Havdyr og den hele vrimmel af levende væsener, som vandet vrimler med, efter deres arter, og alle vingede væsner efter deres arter. Og Gud så, at det var godt.

###### v22
Og Gud velsignede dem og sagde: "Bliv frugtbare og mangfoldige og opfyld vandet i havene, og fuglene blive mangfoldige på jorden!"

###### v23
Og det blev aften, og det blev morgen, femte dag.

###### v24
Derpå sagde Gud: "Jorden frembringe levende væsener efter deres arter: Kvæg, Kryb og vildtlevende Dyr efter deres Arter!" Og således skete det:

###### v25
Gud gjorde de vildtlevende dyr efter deres arter, kvæget efter deres arter og alt jordens kryb efter deres arter. Og Gud så, at det var godt.

###### v26
Derpå sagde Gud: "Lad os gøre mennesker i vort billede, så de ligner os, til at herske over havets fisk og himmelens fugle, kvæget og alle vildtlevende dyr på jorden og alt kryb, der kryber på jorden!"

###### v27
Og Gud skabte mennesket i sit billede; i Guds billede skabte han det, som mand og kvinde skabte han dem;

###### v28
og Gud velsignede dem, og Gud sagde til dem: "Bliv frugtbare og mangfoldige og opfyld jorden, gør eder til herre over den og hersk over havets fisk og himmelens fugle, kvæget og alle vildtlevende dyr, der rører sig på jorden!"

###### v29
Gud sagde fremdeles: "Jeg giver eder alle urter på hele jorden, som bærer frø, og alle træer, som bærer frugt med kærne; de skal være eder til føde;

###### v30
men all jordens dyr og alle himmelens fugle og alt, hvad der kryber på jorden, og som har livsånde, giver jeg alle grønne urter til føde." Og således skete det.

###### v31
Og gud så alt, hvad han havde gjort, og se, det var såre godt. Og det blev aften, og det blev morgen, sjette dag.



